**Karl XII**, född 17 juni 1682 på Slottet Tre Kronor, död 30 november 1718 i
Fredrikshald, Norge, var kung av Sverige från 1697 till sin död. Huvuddelen av
hans regeringstid spenderade han i fält i stora nordiska kriget, där han
försökte försvara stormaktsväldet, men trots hans förmåga som fältherre och
spektakulära inledande framgångar vände krigslyckan från och med slaget vid
Poltava och till slut gick nästan alla erövringar i öst och i Tyskland
förlorade. Han genomförde också juridiska och skattemässiga reformer. Han är
den mest omdebatterade och omdiskuterade av de svenska kungarna, då bilden av
honom varierar väldigt mycket i de olika verk som har skrivits om honom.

Karl tog makten över Sverige efter en sju månaders förmyndarregering, vid
femton års ålder. Han var överbefälhavare för de svenska styrkorna under kriget
mot trippelalliansen Danmark-Norge, Sachsen-Polen och Ryssland, som inleddes år
1700. Hans ledarskap och taktiska färdigheter bidrog de till de svenska
styrkornas inledande triumfer under kriget, och år 1706 hade han besegrat
nästan alla deltagare, förutom Ryssland.

År 1707 ledde han sina styrkor i ett fälttåg mot Ryssland, men som fick ett
katastrofalt slut med nederlagen i Poltava och Perevolochna, som fick honom att
fly till Osmanska riket där han inrättade en exilregering. Han kom att stanna
där i fem år tills han återvände till Sverige för att ta itu med Danmark-Norge.
Efter två misslyckade fälttåg blev han 30 november 1718 nedskjuten under
Fredrikstens belägring. Sverige förlorade kriget, och hade efter fredsavtalen
förlorat sin stormaktsställning i Nordeuropa till Ryssland. Det kungliga
enväldet försvagades kraftigt och Sverige gick in i en period där makten
samlades i riksdagen som kom att kallas för frihetstiden, som varade i ett
halvt sekel tills det tog slut i och med Gustav III:s statskupp.

Han var son till Karl XI och Ulrika Eleonora d.ä., bror till Ulrika Eleonora
d.y. samt kusin till August den starke, Fredrik IV av Danmark och Fredrik IV av
Holstein-Gottorp (se vidare //Anfäder// nedan). Han äktade ingen hustru och
fick inga barn. Han efterträddes av sin syster Ulrika Eleonora, som i sin tur
lämnade över kungakronan till sin make, Fredrik I.

Han regerade även som hertig Karl II över Pfalz-Zweibrücken 1697-1718.

1. Titel
--------

Karl XII:s fullständiga titel på svenska löd: //Carl med Guds Nåde, Sveriges,
Götes och Vendes Konung, Storfurste till Finland, Hertig uti Skåne, Estland,
Livland, Karelen, Bremen, Verden, Stettin, Pommern, Kassuben och Venden, Furste
till Rügen, Herre över Ingermanland och Wismar, så och Pfalzgreve vid Rhen, i
Bayern, samt till Jülich, Kleve och Berg Hertig. Greve till Valdens, Spanheim,
Mark och Ravensburg och Herre till Ravenstein.//

2. Barndomen
------------

Karl XII föddes på slottet Tre Kronor den 17 juni g.s. (27 juni, n.s.) 1682.
Hans far Karl XI skrev i sin almanacka:

<DefinitionList /> Karl XII fick en omfattande utbildning. Bland hans lärare
märks särskilt professorn vid Uppsala universitet Andreas Nicolai (Norcopensis,
adlad Nordenhielm), kanslirådet Thomas Polus, kammarherren Gustaf Cronhielm,
ingenjörsofficeren Carl Magnus Stuart och Strängnäs biskop Erik Benzelius d.ä..
Karl XII var ett begåvat barn och lärde sig latin, tyska och franska, samt fick
goda insikter i de för denna tid viktiga teologiska frågorna. I fält lärde han
sig senare också lite finska för att kunna göra sig förstådd också hos sina
finska trupper. Särskilt intresserade han sig emellertid för matematiken och
den militära undervisningen. Samtidigt som han fick god kunskap i allt som
ansågs tillhöra en dåtida furstes vetande, fick han också god fysisk träning
genom att han tidigt började delta i faderns jakter och långritter. Sedan den
unge prinsens mor, drottning Ulrika Eleonora, hade avlidit 1693, och då hans
far var mycket upptagen av rikets styrning, tog änkedrottningen Hedvig Eleonora
hand om prinsens och hans båda systrars uppfostran. De tre kungabarnen kom
genom detta att få starka band till sin farmor, som de genom livet stod mycket
nära.

3. Förmyndarstyrelsen
---------------------

Vid knappt femton års ålder blev Karl XII Sveriges kung efter faderns död den 5
april 1697. Den av fadern förordnade förmyndarstyrelsen utgjordes av
änkedrottningen (med två röster) samt de fem kungliga råden: kanslipresidenten
Bengt Gabrielsson Oxenstierna, Kristofer Gyllenstierna, Fabian Wrede d.ä., Nils
Gyldenstolpe och Lars Wallenstedt. Samarbetet i förmyndarstyrelsen fungerade
inte bra, delvis beroende på minnet av den hårda kritik som drabbat Karl XI:s
förmyndare, och råden försökte nu skydda sig genom att ofta kalla in den unge
kungen till överläggningarna och förmå honom att själv uttala sig i olika
frågor. Senare väcktes dock tanken att det vore lämpligast att låta kungen
själv överta regeringsansvaret. Vid den riksdag som med anledning av Karl XI:s
begravning hade sammankallats till Stockholm i november 1697 framställdes inom
adeln, under samförstånd med förmyndarna och rådet, förslaget att kungen
omedelbart skulle förklaras myndig. Detta förslag godkändes också av samtliga
stånd. Sedan förmyndarna nedlagt sitt uppdrag och ständerna den 13 december
gett kungen sin hyllningsed, blev Karl XII den 14 december 1697 krönt i
Stockholms Storkyrka. Vid ceremonien framhölls hans ställning som enväldig kung
genom att han inte avgav någon kungaförsäkran samt att han själv satte kronan
på sitt huvud. Själva kröningen förrättades dock av ärkebiskop Olaus Swebilius.
Kröningsmåltiden intogs i Wrangelska palatset.

4. Fredsåren
------------

[[Fil:Karl XII 1697.jpg|miniatyr|Karl XII porträtterad 1697 av David Klöcker
Ehrenstrahl.]] Karl XII tillträdde som enväldig monark under ganska svåra inre
och yttre förhållanden. Han gjorde då till sin regel att följa i sin fars
fotspår i styrelseärenden; liksom även när det gällde arbetsdisciplin, enkelt
levnadssätt och motion. Liksom sin far var han skeptisk till rådgivare och de
gamla kungliga råden miste därför nästan allt inflytande. Kungen, som ju
fortfarande bara var ett barn, var blyg och skygg och slöt sig inom sig själv
och avgjorde viktigare angelägenheter med endast sina utsedda förtrogna, Carl
Piper för inrikes ärenden och Thomas Polus för utrikespolitiken. Med samma
skygghet mötte han de ivriga uppmaningarna att han borde gifta sig med en dansk
eller holsteinsk prinsessa, som omedelbart efter myndighetsförklaringen
presenterades honom från olika läger. Sannolikt skapades redan nu hans senare
olust till giftermålsplaner.

[[Fil:Karl XIIs vagga (ur Svenska Familj-Journalen 1879).png|miniatyr|vänster|
Karl XII:s vagga (ur //Svenska Familj-Journalen// 1879).]] Ett kortare avbrott
i Karl XII:s enstöriga liv inträdde när hans kusin hertig Fredrik IV av
Holstein-Gottorp på våren 1698 kom till Stockholm för att fria till kungens
syster, prinsessan Hedvig Sofia. Hertigen var vild och levnadsglad och lockade
sin unge släkting till en del omtalade nöjen (det så kallade holsteinska
raseriet) vilket dock upphörde när det nygifta hertigparet i september samma år
lämnade Sverige.

I den inre styrelsen behöll Karl XII det regeringssätt som hans far grundat och
utvecklat. De förhoppningar som några hyst under hans myndighetsförklaring, att
han skulle minska sin makt samt avbryta reduktionen och lindra de hårda räfst
erna, kom helt på skam. Redan från början tålde kungen ingen inskränkning i sin
suveränitet, och dessa tendenser stärktes ytterligare under den senare delen av
hans regeringstid. Fortsättningen av reduktionsarbetet avbröts visserligen i
början av krigsperioden, med vad gällde det som redan skett gjordes inga
ändringar. Karakteristisk är den rättegång mot en av rikets främsta män, Nils
Bielke, som började 1698.

På det kyrkliga området var Karl XII hårt renlärig och gick också här i sin
fars fotspår. Under kriget i Polen befallde han i en skrivelse (daterad 7 juni
1706) till rådet i Stockholm att de skulle ha noga uppsikt över pietister samt
förbjuda svenska studerandes resor till de tyska akademier som var färgade av
synsättet. Under år 1703 avslutades projektet med den nya bibelöversättningen
som Karl XI påbörjade (Karl XII:s bibel).

I övrigt lade kungen ned mycket arbete under sitt första styrelseår på att
minska den nöd som hade drabbat stora delar av landet genom en rad svåra
missväxtår. Stora omkostnader blev det också för återuppbyggandet av Stockholms
slott efter den stora branden där den 7 maj 1697. Vid det stora nordiska kriget
s utbrott fick dessa fredliga aktiviteter till stor del avbrytas. Den 16 april
1700 avreste Karl XII från Stockholm, som han sedan aldrig skulle få se igen.
Under de följande åren brevväxlade han flitigt med rådet i Stockholm som han
försökte leda från distans, men hans uppmärksamhet orienterades alltmer åt
krigföringen och utrikespolitiken.

5. Utrikespolitiska vägval
--------------------------

[[Fil:Carl XII of Sweden.jpg|miniatyr|stående|Karl XII år 1700, målning av
David von Krafft från 1706.]] Även i utrikespolitiken sökte Karl XII vägledning
från faderns politiska system. Grundpelarna var en neutral hållning i
Västeuropas stora konflikter, vänskap med sjömakterna England och Nederländerna
och om möjligt även med Frankrike. Slutligen måste Danmark hållas under uppsikt
och försvagas genom allianser med huset Hannover och kraftigt understöd åt
hertigen av Holstein-Gottorp.

Under 1698 förnyades Sveriges tidigare förbund med sjömakterna samt Danmark,
och det slöts ett nytt med Frankrike. Samtliga var allmänt skrivna och angav
egentligen endast den svenske kungens önskan att åt alla håll föra en fredlig
och vänskaplig politik. Själv var Karl XII vid sitt regeringstillträde helt
oerfaren på utrikespolitikens område, och under hela sin livstid var han genom
sin rättframhet och ordhållighet främmande för den intriganta statskonst, som
de olika furstekabinetten ofta försökte överlista varandra med.

Olyckligtvis var Sveriges diplomater i utlandet inte vuxna sin uppgift i denna
farliga tid. Deras uppmärksamhet ägnades nästan uteslutande åt den gamla
tvisten mellan Danmark och Holstein-Gottorp, vilken på försommaren 1697
ytterligare förvärrades, och var föremål för långa men resultatlösa
underhandlingar under en kongress i Pinneberg. Understödjandet av huset Gottorp
mot Danmark blev även i fortsättningen en hörnsten i Sveriges utrikespolitik,
utan att man tillräckligt uppmärksammade de konflikter från andra håll som
framkallades.

6. Stora nordiska kriget
------------------------

6.1. Krigsutbrottet
-------------------

Redan vid tiden för Karl XI:s död försökte Danmark i hemlighet knyta
förbindelser med Ryssland, för att där vinna stöd mot Sverige. Den svenska
regeringens energiska inskridande till Holstein-Gottorps förmån gav Danmark
anledning att lägga ytterligare vikt vid denna förbindelse, vilken emellertid
under tsar Peters långa västerländska resa (1697–98) inte gjorde några
egentliga framsteg. I detta skede började August den starke, kung av Polen och
kurfurste av Sachsen, understödd av den landsflyktige livländske adelsmannen
och politikern Johann Patkul, dra upp planer för en erövring av Livland. Hans
förslag om ett anfallsförbund mot Sverige fann god jord i Köpenhamn och Moskva,
och delvis även i Berlin. Under sommaren och hösten 1699 förhandlades i
djupaste hemlighet allianser mellan Danmark, Ryssland och kung August fram. I
februari år 1700 angrep så de sachsiska trupperna Riga med närliggande
befästningar, och i mars samma år inskred kung Fredrik IV av Danmark med väpnad
makt mot hertigen av Holstein-Gottorp. Därmed hade stora nordiska kriget
inletts, vilket skulle komma att vara ända till 1721.

6.2. Danmark
------------

Om alla de hotande förberedelserna från Sveriges grannländer hade den svenska
diplomatin inget att berätta, varför överfallet kom fullständigt oväntat. Karl
XII beslöt att genast slå till hårt mot Danmark, medan Livlands försvar
nödtorftigt stärktes genom att trupper skickades dit från Finland. Sålunda drev
han hårt på utrustningen av flottan i Karlskrona, samt rekvirerade diplomatiskt
stöd och flottstöd från sina allierade England och Nederländerna. När de
allierades flotta kommit till Öresund lyckades Karl XII, genom en av Hans
Wachtmeister på kungens uttryckliga befallning företagen vågsam seglats genom
Flintrännan i juli, förena sin flotta med denna, trots danskarnas försök att
hindra detta. Den 25 juli 1700 genomfördes under kungens personliga befäl en
lyckad landstigning vid Humlebæk med 4Š300 man. Svenskarna mötte svagt
motstånd, och hotet mot Köpenhamn tvingade Fredrik IV att lyssna till
sjömakternas krav och att den 8 augusti sluta freden i Traventhal med hertigen
av Holstein-Gottorp, där han även förband sig att överge förbundet med Sveriges
fiender.

6.3. Undsättande av Östersjöprovinserna
---------------------------------------

[[Fil:Victory at Narva.jpg|miniatyr|Segern vid Narva, målning av Gustaf
Cederström från 1910.]] När Karl XII efter denna snabba framgång förberedde en
undsättningsexpedition till Livland nåddes han i Blekinge av underrättelsen att
även tsar Peter förklarat krig och börjat belägra Narva. Sedan han den 6
oktober landstigit vid Pernau fick han veta att August den starke hade upphävt
sin fruktlösa belägring av Riga. Karl XII skred nu i stället till Narvas
undsättning. Vid ankomsten till trakten av Narva yrkade han på ett omedelbart
angrepp på de ryska linjerna, och under ledning av Carl Gustaf Rehnskiöld vann
så svenskarna den 20 november den lysande segern i slaget vid Narva, en av den
svenska militärhistoriens största segrar. Under vintermånaderna, medan Karl XII
i trakten av Dorpat (själv residerade han i slottet Lais) övade sina trupper,
stärkte kung August sitt förbund med tsar Peter genom ett personligt möte med
denne i Birsen år 1701. Han avtvingade tsaren löfte om betydande subsidier och
ryska hjälptrupper, och hoppades att därigenom bli i stånd att under sommarens
fälttåg erövra Riga. Samtidigt med detta var det tänkt att tsar Peter genom
anfall på Ingermanland skulle oroa svenskarna. Karl XII beslöt sig emellertid
för att uppsöka och krossa kung Augusts egen krigsmakt i Kurland, och vände sig
sålunda på sommaren 1701 mot trakten av Riga. Den 9 juli gick han över floden
Düna med de svenska trupperna, och på flodens södra strand mötte han och
besegrade den sachsiska armén i slaget vid Düna. Efter detta kunde svenskarna
sätta sig i besittning av Kurland.

6.4. Krigspolitiska vägval
--------------------------

I Italien hade vid denna tidpunkt den konflikt utbrutit som kom att leda till
det spanska tronföljdskriget och omfatta hela Västeuropa. Alla parter som var
engagerade i denna konflikt arbetade hårt för att knyta till sig stöd från
utomstående staters sida. August den starke bedrev därvid ett dubbelspel på
högsta nivå, och bjöd ut sina tjänster växelvis åt den ene och den andra parten
i konflikten, samtidigt som han försökte göra båda till freds genom en del
knappast allvarligt avsedda fredsinviter till Sverige, allt under det att han
arbetade hårt för att förstärka sin för Polen avsedda krigsmakt. På den svenska
sidan höjdes nu åtskilliga röster, framför allt från Bengt Gabrielsson
Oxenstierna, för att man borde sluta fred med kung August och försöka ingripa i
den västeuropeiska konflikten. Karl XII betraktade emellertid, och detta
säkerligen med fullt fog, utsikterna till en varaktig fred med kung August som
ytterst små. Han hade heller ingen lust att offra de möjligheter som nu tycktes
finnas att tukta de farliga grannarna för en inblandning i den spanska konflikt
som inte berörde Sverige. Karl XII gjorde därför till regel att i de
västeuropeiska stridigheterna iaktta strikt neutralitet, dock under
fasthållande av den för Sverige gynnsamma vänskapen med sjömakterna, för att
kunna samla alla krafter mot kung August och dennes allierade tsar Peter. Av
dessa båda ansåg han att August genom sin sachsiska krigsmakt var den
mäktigaste, liksom han var den mest opålitlige, och han önskade därför slå så
hårt mot denne att han för framtiden blev ur stånd att skada Sverige.
Möjligheterna till detta visade sig nu finnas i det inrikespolitiska läget i
Polen alltsedan Augusts regeringstillträde.

6.4.1. In i Polen
-----------------

År 1702 besegrades polacker och ryssar vid Kliszow. Samtidigt anföll tsar Peter
det svenska Livland men besegrades i Slaget vid Gemäuerthof med följden att en
värdefull rysk tross föll i svenska händer. Fred slöts i Warszawa 1705 men än
var inte August besegrad. På den polska tronen uppsattes Stanisław Leszczyński.

6.4.2. Uppgörelsen i Sachsen
----------------------------

År 1706 marscherade svenskarna in i Sachsen österifrån. En ny sachsisk-rysk här
anföll vid Fraustadt men besegrades. Den andra freden, som satte punkt för
fälttåget och förhöjde Karl XII av Sverige till toppen av hans bana, slöts i
Altranstädt 1706. Året därpå marscherade den nyförstärkta svenska armén ut ur
Sachsen, på väg österut.

6.5. Mötet med tsar Peter
-------------------------

miniatyr|Karl XII till häst. I augusti 1707 bröt Karl XII med en till stor del
nyvärvad och välutrustad armé upp från Sachsen. Det återstod nu för honom att
genom tsar Peters besegrande framtvinga en för Sverige fördelaktig och
betryggande fred med Ryssland, och sålunda även åt detta håll befästa den
nyupprättade polska styrelsen. För detta ändamål ville han med samlande av alla
disponibla trupper rikta ett avgörande slag mot det ryska rikets centralpunkt,
Moskva. Om han lyckades med detta skulle de dittills föga betydande ryska
erövringarna i östersjöprovinserna falla av sig själva. I vilken mån Karl XII
vid dessa operationer lade vikt vid ett samtidigt angrepp från Finland på
tsarens anläggningar vid Neva och på understöd från oroliga element i södra
Ryssland är osäkert. Säkert är i varje fall att han förutsåg ett ganska
långvarigt krig. För att härunder göra regeringen i Sverige mera
handlingskraftig än förut hade han från Sachsen sänt hem några av sina mest
betrodda män, Arvid Horn för att inträda i rådet och Magnus Stenbock för att
som guvernör i Skåne styra detta av danska erövringsplaner alltid hotade
landskap. Sedan Karl XII genom en besvärlig vintermarsch utmanövrerat ryssarna
ur de egentliga polska områdena samt förmedlat en uppgörelse mellan kung
Stanisław och August den starkes anhängare i Litauen, lämnade han vid
uppbrottet från Vilniustrakten (Radoszkowice //Radoszkowicze// Радашко́вічы
nära Molodetjno, Minsk) i juni 1708 kvar general Ernst Detlof von Krassow med 8
Š000 man i Polen, med uppgift att fullständigt konsolidera Stanisławs välde
samt att följande år i förening med en polsk armé förstärka de svenska
styrkorna.

För årets fälttåg medförde Karl XII omkring 34Š000 man, och utöver detta
beordrade han generalguvernören i Riga, Adam Ludwig Lewenhaupt, att med sin här
rycka fram från Kurland för att förstärka huvudhären, medförande betydande
förråd. Redan vid denna tid torde han också ha börjat ägna uppmärksamhet åt de
framställningar om samverkan mot tsaren som de ukrainska kosackernas hetman
Ivan Mazepa åtminstone sedan hösten 1707 i hemlighet låtit göra hos honom.
Kungens närmaste avsikt verkar ha varit att genom en framryckning mot Moskva
tvinga den ryska krigsledningen till en avgörande strid. Gentemot det hotande
angreppet försökte tsar Peter och hans generaler sätta ett kraftigt försvar vid
flodövergångarna. Dessutom använde de sig av den brända jordens taktik, så att
underhållet skulle försvåras, samtidigt som man försökte oroa och riva upp
enskilda svenska truppavdelningar.

I avvaktan på Lewenhaupts anslutning ryckte Karl XII fram långsamt, och
kringgick i allmänhet de ryska försvarspositionerna. Endast vid övergången av
floden Vabitj vid staden Holowczyn den 4 juli 1708 gick han till anfall. I
slaget vid Holowczyn anförde Karl XII personligen Livgardets bataljoner och de
ryska försvararna under fältmarskalk Boris Sjeremetiev drevs undan, svårt
tilltygade. Svenskarna var endast 12Š500 man, medan ryssarna räknades till 39Š
000 man. Segern i detta slag räknas som en av Karl XII:s främsta. Efter denna
lysande seger dröjde den svenske kungen under nio veckor i Mohilew och
trakterna närmast öster därom, mellan Dnjepr och dess biflod Sozj, alltjämt
inväntande Lewenhaupts försenade ankomst. Sannolikt hade han där övertygat sig
om svårigheterna av att rycka fram genom de skogiga och glest befolkade
trakterna mellan Smolensk och Moskva, och han beslöt att söka en bättre
angreppsväg längre söderut, från Severien eller Ukraina.

När han den 15 september vände mot söder från Tatarsk, var emellertid
Lewenhaupt alltjämt så långt efter, att tsar Peter lyckades hinna upp denne och
i slaget vid Lesna den 29 september tillfoga honom svåra förluster. Särskilt
illa för svenskarna var det att ryssarna kunde förstöra de förråd som
Lewenhaupt medförde och som var ämnade för den svenska huvudhären. Karl XII
stötte nu också själv på motgångar. Som chef för en stark förtrupp hade
generalmajor Anders Lagercrona till uppgift att säkra vissa stödjepunkter och
förbereda huvudarméns vinterkvarter. Han tog emellertid fel på vägen, vilket
medförde att ryssarna kunde besätta det viktiga passet vid Potjep, över vilket
vägen från Severien ledde åt Moskvahållet, liksom även Severiens huvudort
Starodub. Då sålunda denna anfallsväg stängdes beslöt Karl XII gå till Ukraina
för att fullborda förbindelsen med Mazepa, för att där kunna få goda
vinterkvarter och få en öppen väg över Kiev för det väntade understödet från
Polen. Mazepa såg dock ogärna den svenska hären i sitt eget land och fördröjde
därför Karl XII:s anmarsch något, vilket medförde att tsar Peters förtrogne
Aleksandr Mensjikov hann inta och förstöra Mazepas huvudstad Baturin.
Samtidigt, under de första novemberdagarna, lyckades dock Karl XII vid Mezin
tilltvinga sig den av ryssarna försvarade övergången över floden Desna.
Baturins öde medförde att Mazepa inte lyckades få med sig alla kosacker i sitt
uppror mot tsaren. Den svenska hären tvingades alltså att ta vinterkvarter i
ett fientligt land, där den oroades genom mindre angrepp, samtidigt som den
decimerades fruktansvärt av 1708–1709 års oerhörda vinterkyla. 1709 års fälttåg
inleddes med att den svenska armén stormade den ukrainska staden Veprik. Staden
intogs men de svenska förluster var stora.

6.6. Poltava
------------

Om innebörden av de krigsföretag som Karl XII företog under nämnda vinter är
meningarna delade. Likaså är det svårt att säga vilka förberedelser som då
gjordes för sommarens fälttåg. Att det bedrevs underhandlingar med de
zaporogiska kosackerna och med Rysslands stamfiender krimtatarerna är säkert,
liksom även att Karl XII försökte driva på kung Stanislaws och von Krassows
anmarsch från Polen över Kiev. Anslutning av zaporogerna vanns också i mars
1709, medan den polska förstärkningen visade sig dra ut betydligt längre på
tiden än vad som beräknats. Antagligen i syfte att sysselsätta fienden och
locka ut honom på fältet började Karl XII i maj 1709 belägra den befästa staden
Poltava vid floden Vorskla. Tsar Peter ryckte med en här på omkring 50Š000 man
till dess undsättning. Underrättelsen att Karl XII under en rekognoscering
sårats svårt i foten och sålunda inte som brukligt var kunde föra befälet,
verkar ha gjort tsaren böjd att våga ett fältslag. Han gick över Vorskla och
slog upp ett befäst läger norr om Poltava. Fastän Karl XII genom smärtorna och
den blodförgiftning som hotade att uppstå från det vanskötta såret var
oförmögen att med sin vanliga omtanke leda de svenska truppernas rörelser ville
han inte försumma tillfället att ta upp striden med tsaren. Därför fick
Rehnskiöld befallning att gå till anfall. Angreppet, vilket verkställdes den 28
juni och vari 18Š000 svenskar deltog, slutade med nederlaget i slaget vid
Poltava. De svenska förlusterna uppgick till omkring 8Š000 man i döda och 3Š000
i fångar (bland de senare Carl Piper och Rehnskiöld), och tvingade den
återstående delen av härens att marschera söderut längs Vorskla.

Karl XII:s avsikt var nu att föra in sina trupper in på tatarernas område för
att där uppbåda stöd och fullfölja kampen. Bland hans underchefer rådde
emellertid förvirring och delvis modlöshet. Sedan hären kommit fram till det
ställe där Vorskla rinner ut i Dnjepr förmåddes Karl XII av generalerna att med
ett följe på omkring 400 man (dessutom följde Mazepa samt på eget bevåg ett par
tusen av hans kosacker) gå över Dnjepr för att skynda före till tatarerna och
förbereda härens mottagande. De övriga trupperna skulle sedan under ledning av
Adam Ludwig Lewenhaupt och Carl Gustaf Creutz föras över efteråt. Sedan kungen
avtågat grep emellertid modlösheten omkring sig bland befälen, och då en rysk
strövkår på omkring 9Š000 man under Alexander Mensjikovs befäl dök upp i norr
och Mensjikov djärvt uppmanade svenskarna till kapitulation, samtyckte man till
detta och kapitulerade utan försök till motstånd, trots att svenskarna var
numerärt överlägsna ryssarna. Genom kapitulationen vid Perevolotjna den 1 juli
råkade totalt 18Š367 personer i rysk fångenskap.

Den befälhavande generalen Adam Ludvig Lewenhaupts beslut att kapitulera har
kritiserats hårt, både av samtiden (inte minst av Karl XII själv) och av
eftervärlden. Den svenska armén borde ha tagit upp striden med Mensjikov, som
hade numerärt underlägsna trupper, har man menat. [[Fil:Axel Sparre - Karl den
XII, 1682-1718, kung av Sverige.jpg|miniatyr|stående|Karl XII i Bender. Målning
av Axel Sparre (1715).]]

6.7. Karl XII i Osmanska riket
------------------------------

Karl XII slog sig ned i Bender i Osmanska riket. Han levde kungligt i Bender
med sina 2Š000 män i närmare 6 år. Han hoppades att detta rike skulle gå i krig
mot Ryssland, vilket de också gjorde (se Rysk-turkiska kriget (1710-1711)) och
vann, även om kriget inte blev så långtgående som Karl XII hoppats. Efter
kalabaliken i Bender 1713 uppstod ett tumult eftersom Karl XII kostade mycket
pengar samtidigt som han hade ett visst inflytande över Osmanska riket vad
gällde att föra krig mot ryssarna.

I olika officiella sammanhang begärde osmanske sultanen Ahmed III att Karl XII
skulle behandlas likvärdigt med honom. Detta var unikt, eftersom det normala
förfarandet var att främmande kungar skulle anses jämställda med veziren,
sultanens närmaste man.

Karl XII återspeglar sin lyckliga tid under Osmanska riket genom att
återberätta:" I Poltava blev jag tillfångatagen. Detta, var en död för mig, men
jag blev fri. Idag är jag hängiven. Jag är hängiven turkarna. De har bundit mig
som havet, elden och vattnet inte kunnat göra. Jag har inga kedjor på mina
fötter. Jag är inte tillfångatagen. Jag är fri här och gör det jag vill. Men
jag är hängiven deras medlidande, adel och artighet. Turkarna omgav mig lik en
diamant-linda.

Osmanerna i Bender kallade honom Demirbasch ("järnhuvudet").

Karl hade under den här tiden fått en egen by att bo i, men missnöjet från
turkarna växte då han skuldsatt sig. Han förmåddes att återvända hem då
Sultanen fällde orden: "Karl, det finns ett folk utan sin kung uppe i norr".
Han reste tillbaka till Sverige med en grupp turkar: soldater som eskort och
affärsman han lovade att återbetala sin skulder till. Soldaterna valde att
stanna kvar i Sverige i stället för svåra resor hem. De fick namnet "Askersson"
(ordet //asker// på turkiska betyder //soldat//). Under historiens lopp
försvenskades dessa turkars ättlingar som fortfarande lever i Sverige.

6.8. Till häst genom Europa på 14 dagar
---------------------------------------

Hela skaran, totalt omkring 1Š500 personer, började den 26 oktober 1714 bryta
upp för att längs Oltdalen (Rotenturmpasset) gå in i Siebenbürgen. Karl XII
skilde sig samma dag från det brokiga och långsamma följet och for med en liten
skara på 24 man före. Den 27 oktober gav sig kungen av i förväg med endast två
följeslagare, Gustaf Fredrik von Rosen och Otto Fredrik Düring, förklädd och
under förevändning att beställa hästar för de efterföljande. Karl XII reste som
"kapten Peter Frisck", medan Gustaf Fredrik von Rosen och Otto Fredrik Düring
kallades "kapten Johan Palm" respektive "Erik von Ungern". Efter att ha startat
sin resa i Pitești klockan 23.10 den 27 oktober nådde kungen och hans två
följeslagare fram till byn Kenin i Siebenbürgen (nuvarande Rumänien) i
skymningen den 28 oktober. Här lämnade kungen von Rosen "med befallning att han
fyra timmar efter honom skulle ge sig på vägen och följa honom utan uppehåll i
hamn och häl efter", och fortsatte ensam med Düring.

Efter att ha åkt postskjuts från Mühlbach i Siebenbürgen till Wien fortsatte
kungen och Düring åter till häst, över Bayern, Pfalz, Hessen, Hannover och
Mecklenburg, för att natten till den 11 november 1714 anlända till Stralsund i
svenska Pommern. Följet hade sålunda avverkat 2Š152 km på 14 dygn, det vill
säga mer än 15 mil per dygn. Hästarna byttes så gott som dagligen, och flera av
dem störtade under vägen. När kungen anlände till Stralsund hade man där ännu
inte fått reda på att han lämnat Ungern. Skaran av hans följeslagare från
Osmanska riket anlände först i mars 1715 till svenska Pommern.

6.9. Åter på svensk mark
------------------------

Kungen lämnade Stralsund med båt natten mellan 11 och 12 december 1715 och
landsteg nära Trelleborg den 13 december. Vid sin återkomst till svensk mark
fann Karl XII att tsar Peter hade hunnit fullborda Finlands erövring, att
Danmark hade tagit Bremen-Verden och med utsikter om dess besittning försökte
locka Georg av Hannover och England in i förbundet, samt slutligen att Fredrik
Vilhelm I av Preussen låtit sina trupper gå in i det av Sveriges fiender tagna
Stettin (den så kallade //Stettinska sekvestern//). Då Karl XII bestämt
avvisade Hannovers och Preussens anspråk på Sveriges besittningar anslöt sig
dessa stater snart öppet till hans fiender (i april respektive oktober 1715).
Sveriges återstående besittningar i Pommern, Stralsund och Rügen, samt Wismar,
angreps nu av förenade danska och preussiska trupper. Mot dessa dukade de
fåtaliga försvararna under: Rügen togs av preussarna i november 1715, och då
Stralsund inte längre kunde försvaras räddade sig Karl XII på en segeljakt över
till Skåne, där han steg i land vid Stavstens udde (strax väster om nuvarande
Trelleborgs centrum, invid Trelleborgs Golfklubb) den 23 december 1715. På
platsen finns ett minnesmonument.

Karl XII upprättade nu sitt högkvarter i Lund, där han var närmast
krigshändelserna. Det blev nu en helt annan fart på de svenska rustningarna,
liksom också ett annat system i förvaltningen än förut. Rådsherrarna i
Stockholm hade under de sista åren i sina skrivelser till kungen så ivrigt
klagat över landets nöd och betonat fredsbehovet, att Karl XII misstänkte dem
för klenmod och bristande nit. Han sköt dem nu helt åt sidan och överlämnade
den närmaste ledningen av såväl inre som yttre politik åt den
holstein-gottorpske ministern Georg Heinrich von Görtz. Denne var ett
förträffligt verktyg när det gällde att genom diplomatiska knep söndra och
försvaga fienderna samt att till det yttersta mobilisera rikets krafter för att
nå en dräglig fredsuppgörelse. Utsikterna för detta var inte alltför dåliga,
och om ansträngningarna lyckades hade de tunga offer som krävdes av folket
kunnat gottgöras till fullo.

Den bittra ovilja som Görtz ådrog sig från den svenska ämbetsadelns sida, den
skandal som vållades när hans stämplingar med den stuartske pretendenten Jakob
Edvard Stuart mot huset Hannover i England blottlades och strandade, samt
slutligen hans politiks fullständiga misslyckande i och med Karl XII:s död, har
gjort att domen över dessa strävandens mål, medel och möjligheter varit
skäligen partisk från eftervärldens sida. Den snabbhet med vilken Sverige
återställde sitt inre välstånd sedan freden slutits, antyder åtminstone att
landet inte stått inför omedelbar undergång.

6.10. Anfallet i Norge
----------------------

[[Fil:Karl XIIs likfärd (1884), målning av Gustaf Cederström (1845-1933).jpg|
miniatyr|//Karl XII:s likfärd//, målning av Gustaf Cederström (1884).]]

Medan Karl XII lät diplomatin genom anbud och underhandlingar åt olika håll
pröva möjligheten till separatfreder bedrev han sina rustningar med eftertryck.
I januari 1716 samlade han trupper i Lund, troligen med avsikt att gå över isen
till Själland, men en plötslig tövädersstorm förhindrade planens genomförande.
Ett försök att genom överraskning ta Kristiania och södra Norges huvudbygd i
februari-april 1716 misslyckades också, då han inte kunnat medföra nödvändigt
artilleri. Därefter gällde det närmast att värna Skåne, som åter hotades genom
tsar Peters och kung Fredrik IV av Danmarks landstigningsplaner sommaren 1716.
Dessa strandade på oenighet mellan tsaren och hans bundsförvanter samt även
inför de osäkra utsikterna till framgångsrika operationer inom Sverige. Sedan
denna direkta fara avstyrts återupptog Karl XII planen på erövring av Norge.

Han uppehöll tsaren genom fredsunderhandlingar på Åland och samlade det mesta
av tillgängliga svenska trupper vid den västra gränsen - huvudarmén i Bohuslän
och en mindre kår under Carl Gustaf Armfeldt i Jämtland. I slutet av oktober
1718 gick huvudhären över gränsen, varefter Karl XII började belägra fästningen
Fredriksten vid Fredrikshald. Under kungens personliga ledning skred
belägringen snabbt framåt. Då träffades Karl XII mellan klockan 9 och 10 på
kvällen söndagen den 30 november i en av de belägrandes löpgravar, den så
kallade gamla linjen, av en kula (myten säger att det var en knapp), som
genomborrade båda tinningarna och omedelbart medförde döden. Hans lik fördes
till Tistedalen och därefter, vid arméns återtåg, hem till Sverige. Den 13
december kom liket till Uddevalla, där det lades i ekkista, tillverkad på
platsen. Den 24 december balsamerades kroppen av Franz Martin Luth, och en
"fältriksdag" hölls på Kungstorget i Uddevalla, och Ulrika Eleonora godkändes
som Sveriges drottning. Den 2 januari 1719 gav sig liktåget av från Uddevalla
till Stockholm, där kungen gravsattes i Riddarholmskyrkan den 26 februari 1719.

7. Bilden av Karl XII
---------------------

[[Fil:Minnesstenen vid Fredrikshald över Karl XII (ur Svenska Familj-Journalen
1867).png|miniatyr|stående|Minnesstenen vid Fredrikshald över Karl XII (ur //
Svenska Familj-Journalen// 1867).]] [[Fil:Karl XIIs monogram med nordstjärna
(1697).gif|frame|vänster|Karl XII:s monogram med nordstjärnan (1697).]]

Bilden av Karl XII varierar väldigt mycket i de olika texter som finns om
honom. Till stor del beror detta på under vilken tid texten är skriven; vilka
ideal och vilken syn på samhället som rådde då. Under Karl XII:s regeringstid
hade kungarna i Europa väldigt stor makt, en makt som de sedan medeltiden byggt
upp medan kyrkan alltmer förlorat sin maktposition. På den tiden, och speciellt
bland hans egna karoliner, var också bilden av kung Karl XII positiv; han
ansågs vara ett militärt geni som ledde sina trupper till stora framgångar och
som alltid stred sida vid sida med sina soldater.

Tittar man däremot på svenska texter som är skrivna väldigt nära efter hans
död, dvs. under frihetstiden, ser man att bilden av honom istället ofta är
väldigt negativ. Folket var vid hans död nämligen trötta på enväldiga kungar
och alla de krig som dominerat i många år, varvid riksdagen istället tog makten
och avskaffade det kungliga enväldet. Med tanke på detta synes det helt rimligt
att texterna från den tiden ofta beskriver kung Karl XII som misslyckad och som
en krigshetsare som var helt känslokall inför lidandet han många gånger
orsakade soldaterna och deras anhöriga genom sina ständiga krig. Han fick också
skulden för att Sveriges stormaktstid tog slut på grund av hur han förde sina
sista krig. Det faktum att det kungliga enväldet avskaffades till förmån för
ett nytt styrelseskick även i England under ungefär samma tid som i Sverige
bekräftar ytterligare att folkets bild av kungen ofta speglar samhället under
den rådande tiden.

Under romantiken på 1800-talet förändrades dock bilden av Karl XII åter och
denna gång framställs han som en riktig hjälte. Även detta följer samhällets
ideal då nationalismen var väldigt stor då och man hyllade tiden då Sverige
varit mäktigt och haft en stark kung samt ett starkt försvar, vilket man ansåg
var fallet under Karl XII:s tid. Kungen hade även fått större makt i Sverige
under 1700-talet genom Gustav III:s utjämning av maktbalansen mellan riksdagen
och kungen.

Synen på Karl XII återgick till att vara negativ under senare delen av
1800-talet och han beskrevs då av den populäre historieberättaren Anders
Fryxell som en strids- och hämndlysten kung som försatte sitt folk i svår nöd,
men mot 1900-talets början blev han åter omskriven som en hjälte. Detta
grundade sig till stor del i två historikers läroböcker, vilka förmedlade en
mycket positiv syn av honom. I texter från denna tid beskrivs han som
hjältemodig, uthållig, tålmodig och gudfruktig med en stark rättskänsla samt
självbehärskning. Karl XII var ett av ämnena i Strindbergsfejden.

Nuförtiden är synen på Karl XII mer kritisk, vilket beror på det svenska
samhällets demokratiska och fredliga ideal. Det kungliga enväldet och
nationalismen som rådde under Karl XII:s tid samt under romantiken har fått ge
vika för demokrati och en strävan efter fred stället för ett starkt försvar. De
moderna läroböckerna är dock ofta relativt objektivt skrivna och pekar varken
ut Karl XII som en känslokall krigshetsare eller hyllar honom som en hjälte,
men de framhäver ofta hans offensiva stridstaktik samt hans drivande ovilja
till att sluta kriga innan han vunnit så mycket som möjligt. Karl XII anses
däremot vara en hjälte bland svenska nynazister och de framhåller karolinernas
stridsanda.

Det finns ändå några egenskaper som de flesta som skrivit om Karl XII är
överens om. Många lyfter fram den uppfostran han fick av sin mor, vilken lärde
honom gudfruktighet, rättvisa, mildhet och sanningskärlek. Han fick också en
god undervisning i de olika läroämnena samt lärde sig stridskunskaper och
djärvhet av sin far, vilken ofta tog med Karl XII på jakt.

Även uppfattningen om att han till det yttre dolde sin kunglighet och klädde
sig i en svensk krigardräkt istället för i kunglig dräkt, tycks vara allmänt
utbredd. Likaså den uppfattningen att han till en början ledde sina trupper med
stor framgång, att han ständigt stred tillsammans med sina soldater och att han
alltid arbetade hårt för att styra Sverige. Karl XII:s innerliga kärlek till
sin ena syster omnämns också i texter från olika tider. Många tycks dock även
instämma i några mer negativa egenskaper som Karl XII tycks ha besuttit,
nämligen att han var oerhört envis och egensinnig.

8. Karl XII i litteraturen
--------------------------

Även utanför Sverige har intresset varit betydande. Voltaire skrev redan 1731
en biografi, där han intar den även senare inställningen och parar beundran för
hans person med en mer skeptisk inställning till hans politik, och Samuel
Johnsons dikt "The Vanity of Human Wishes" handlar delvis om honom.

En omfattande litteratur finns beträffande omständigheterna kring Karl XII:s
död. Efter Lauritz Weibulls uppsats i Scandia (1930) märks bland andra //Karl
XII:s död// av Albert Sandklef, Carl-Fredrik Palmstierna, Nils Strömbom och
Sam. Clason d.y. (1940), //Gåtan från Fredrikshald// av Sam. Clason (1941), och
//Sanning och sägen om Karl XII:s död// av Nils Ahnlund med flera (1941).

I den svenska skönlitteraturen och belletristiken i allmänhet är denna tid i
svensk historia flitigt behandlad. Redan de med Karl XII samtida skalderna
skrev om honom och under frihetstiden bland andra Olof von Dalin.

I början av 1800-talet skildrade Esaias Tegnér i dikten "Karl XII" kungen som
den store hjälten och Erik Gustaf Geijer ägnade honom en dikt, Narvamarschen. I
ett band av //Fältskärns berättelser// behandlade Zacharias Topelius i mitten
av århundradet Karl XII:s tid. Då gav också Gustaf Henrik Mellin ut en
historisk novell, 25-öresboken //Flickorna i Askersund - en berättelse från
Carl XII:s tidevarv// som ger en småstadsbild från 1709. I slutet av
århundradet kom Carl Snoilsky med några av sina //Svenska bilder// från Karl
XII:s tid, liksom Verner von Heidenstam med //Karolinerna//.

Under 1900-talet dramatiserade August Strindberg kungen i slutskedet av hans
liv i pjäsen //Karl XII// och Frans G. Bengtsson skrev biografin //Karl XII:s
levnad//. Med utgångspunkt i en berättelse från karolinernas återkomst byggde
Elin Wägner upp sin roman //Vinden vände bladen// där ett av dess ledmotiv är
urgammal samhällstradition i Småland.

I England gav författaren Edith M. Almedingen 1938 ut en skönlitterär bok med
titeln //The Lion of the North - (Charles XII, king of Sweden)//

9. Minnesmärken över Karl XII
-----------------------------

miniatyr|Karl XII:s uniform som han bar när han dog. [[fil:XIIKárolySvédKirály
Váci43.jpg|miniatyr|Minnesplakett i Budapest över att Karl XII rastade där i
november 1714, under sin ritt mot Stralsund.]] Karl XII:s staty av Johan Peter
Molin avtäcktes den 30 november 1868 i Kungsträdgården i Stockholm. Den svenska
armén reste 1860 en vård till hans minne vid Fredrikshald. Minnesvården är
belägen ett gott stycke norr om den plats där, enligt noggranna
historisk-topografiska undersökningar, kungen torde ha drabbats av det dödande
skottet. Denna plats utmärks nu av en där av general Ræder som kommendant på
Fredrikstens fästning (1899) uppsatt enkel minnesvård, bestående av en
korsmärkt granitkula jämte minnestavla. Till minne av Karl XII:s vistelse i
Altranstädt och fördraget där 1707 avtäcktes den 1 september 1907 en obelisk på
slottsborggården. En av den ungerske skulptören R. Füredi utförd minnestavla, i
relief framställande Karl XII till häst, avtäcktes i april 1924 i Debrecen till
minne av att Karl XII under sin hemfärd från Osmanska riket rastade där den 13
november 1714. Minnestavlan avser samtidigt att vara ett uttryck för Debrecens
studenters tacksamhet för svensk hjälp under nödåren efter första världskriget.
Även i Budapest finns en minnestavla.

10. Öppnandet av Karl XII:s grav
--------------------------------

På framställan av Karolinska förbundets styrelse medgav Kungl. Maj:t år 1917
att i samband med förestående reparationsarbete på Karl XII:s sarkofag kungens
kista skulle få öppnas och en förnyad vetenskaplig undersökning företas av
skottskadan på kraniet. Denna undersökning, som leddes av professor Carl Magnus
Fürst och utsträcktes att gälla även kungens benbrott och skottskada i foten,
verkställdes den 18 juli 1917 i det Gustavianska gravkoret, dit kistan hade
flyttats dagen innan¹.

Undersökningens resultat presenterades först i samband med ett föredrag på
Karolinska förbundets sammankomst den 30 november 1917, och sammanfattades i
den av Algot Key-Åberg och Arthur Stille utgivna publikationen //Konung Karl
XII:s banesår// (1918) på så sätt, att den dödande projektilen varit en enda,
rund och av kalibern 18–20 mm samt passerat genom hjärnskålen med
initialöppning i vänstra tinningtrakten och utgångsöppning i den högra, i
sannolikt rak bana med förlopp något riktat bakåt. Projektilbanan inom huvudet
har "under förutsättning att huvudet, då projektilen passerade därigenom,
intagit vanlig upprätt ställning, inte företett någon avsevärd lutning mot
rummets horisontala plan". Projektilen har "med stor levande kraft
tillryggalagt vägen genom huvudet".

Tidigare gravöppningar hade skett 1746, 1799 och 1859, varav endast den sista
kan räknas som rättsmedicinsk, då läkaren Gustaf von Düben förde protokoll. Med
största sannolikhet har graven även öppnats inofficiellt vid flera tillfällen.

11. Stupad eller lönnmördad?
----------------------------

miniatyr|Foto av Karl XII:s kranium (1917). Inte långt efter Karl XII:s död
började rykten spridas att kungen hade lönnmördats. I en recension av Algot
Key-Åberg och Arthur Stilles "Konung Karl XII:s banesår" i //Historisk
tidskrift// 1919 av Carl Hallendorff drar denne slutsatsen att enligt detta
undersökningsresultat lönnmord inte är uteslutet. Ballistikexperten Gunnar
Grenander (1988) har dock med en ballistisk och topografisk undersökning
kategoriskt avvisat tanken på ett lönnmord. Grenanders slutsats är att Karl XII
träffades av en så kallad druvhagelkula som sköts från någon av fiendens
kanoner på det cirka 625 m avlägsna Overberget.

Rolf Uppström visar i boken //Mysteriet Karl XII:s död// (1994) att Grenander
har begått flera sakfel – till exempel skall han ha räknat fel på kulans
hastighet och varit "dåligt påläst" i största allmänhet. Uppström avvisar på
punkt efter punkt Grenanders argument och visar att Overberget med största
sannolikhet kan räknas bort som kulans utgångsplats. Dessutom är kulhålet i
Karl XII:s kranium för stort för att norska musköter ska kunna komma i fråga.
Men svenska musköter laddades med kulor av samma storlek som den dödande kulan
måste ha haft. I Karl XII:s kranium finns inte heller blysplitter, och för att
få en norrman som skytt, måste Grenander föreslå druvhagel.

Huvudalternativet till Grenanders teori är den så kallade "kulknappen", som
finns på Varbergs museum. Kulknappen bygger på en sägen som säger att Karl XII
blev skjuten från de svenska leden och att en soldat Nordenstierna skall ha
sett detta samt plockat upp kulan, som han fann vara en omgjord knapp från en
av Karl XII:s uniformer. Han skall sedan ha tagit med kulan hem till Deragård,
som ligger i Öxnevalla i Västergötland. Nordenstiena skall efter en prästs råd
ha kastat kulknappen i ett grustag, där den av en slump återfanns 1924 för att
1932 slutligen hamna på Varbergs museum.

År 2002 genomfördes DNA-undersökningar under ledning av med. dr Marie Allen vid
Uppsala universitet av blodresterna på den berömda "kulknappen". De visade sig
överensstämma med Karl XII:s DNA-profil. Blodresterna var dock alltför
begränsade för att några säkra slutsatser skulle kunna dras.

miniatyr|Karl XII:s sarkofag i Riddarholmskyrkan. Både Grenanders förslag
(druvhagel från Overberget) och kulknappsteorin anses av många för osannolika,
och Peter From söker i sin bok //Karl XII:s död - gåtans lösning// (2005) leda
i bevis att den dödande kulan avlossades av en norrman med musköt. I boken, som
är den hittills mest omfattande undersökning som har gjorts kring Karl XII:s
död, tar författaren hjälp av expertis från hela världen för att styrka teorin
om muskötkulan. Senare har historikern Dick Harrison anslutit sig till Peter
Froms uppfattning.

Peter Englund omfamnar Svante Ståhls avhandling där dödsorsaken anges vara ett
Karteschskott från Overberget vilket överensstämmer med uppgifterna av
ögonvittnena. Frånvaron av blyrester i såret förklaras av Ståhls bevisning av
smidda järnskrån i möjlig kaliber förekom i fästningens inventarieförteckning.

Rolf Uppström återkom till ämnet 2006 då han i en artikel i Karolinska
Förbundets Årsbok granskade de senaste årens forskning. Hans slutsats blev att
frågan fortfarande var långtifrån avgjord och förordade nya undersökningar. En
undersökningsgrupp med historiker, medicinare och tekniker bildades i slutet av
2007 på initiativ av Bengt Grisell vid Kungliga Tekniska Högskolan i Stockholm.
En ansökan om gravöppning kommer att göras. Syftet är bland annat att göra
förnyade fotograferingar av kraniet, och elektronmikroskopisk undersökning av
lösa benbitar i kraniet för att utröna vilka eventuella metallrester som finns
kvar.

12. Anfäder
-----------

13. Lista över slag där Karl XII deltog
---------------------------------------

<Itemization />

14. Övriga målningar föreställande Karl XII
-------------------------------------------

<XmlElementOpen /> Fil:Karl XII by Wedekind.jpg|Karl XII. Målning av Johan
Heinrich Wedekind. Fil:Portrait of Charles XII of Sweden.jpg|Målning från 1714.
Fil:Charles XII of Sweden by David von Krafft (after).jpg|Målning av David von
Krafft. Fil:David von Krafft (workshop or circle) Charles XII of Sweden.jpg|
Målning av David von Krafft. Fil:Karl XII av Sverige (Bernard Picart).jpg|Karl
XII sittandes på sin häst. Kopparstick av Bernard Picart. Fil:Painting of the
future Karl XII of Sweden and his siter Princess Hedvig Sofia.jpg|Oljemålning
av Karl XII som barn ihop med sin syster Hedvig Sofia. Fil:Karl XII drawing.jpg
Fil:Karl XII i Altranstädt 1706-1707 av Johan David Swartz.jpg|Karl XII i
Altranstädt 1706-1707, teckning av Johan David Swartz. Fil:Сканирование0002.jpg
|Okänd illustration av Karl XII. Fil:Король Карл ХІІ.jpg|Porträtt av Karl XII.
Fil:Karl XII, staty i marmor av Johan Niclas Byström (ur Svenska
Familj-Journalen 1864).png|Karl XII, marmorstaty av Johan Niclas Byström. Fil:
Goertz karl12.jpg|Karl XII med Georg Heinrich von Görtz. Fil:Mazepa2.JPG|Karl
XII med Ivan Mazepa. Fil:Karl XII by Ehrensvärd.jpg|Illustration av Karl XII
Carl August Ehrensvärd. Fil:CharlesXII eau forte.jpg|Illustration av melodram
//la Bataille de Pultawa// av Dupetit-Méré och Cantiran de Boirie. Fil:Karl XII
på Själland.jpg|Karl XII under landstigningen vid Humlebæk Fil:Charlex XII at
Bender crop.jpg|Karl XII under kalabaliken i Bender. Fil:Carl12 morto.jpg|
Illustration av Karl XII:s död som finns i olika versioner av Voltaires
biografi om honom. <XmlElementClose />

15. Karl XII i modern populärkultur
-----------------------------------

<Itemization />

16. Se även
-----------

<Itemization />

17. Referenser
--------------

17.1. Noter
-----------

<XmlElementEmpty />

17.2. Tryckta lällor
--------------------

<Itemization />

18. Vidare läsning
------------------

<Itemization />

19. Externa länkar
------------------

<Itemization />

Kategori:Män Kategori:Födda 1682 Kategori:Avlidna 1718 Kategori:Personer i
stora nordiska kriget Kategori:Kungligheter som stupat i strid Kategori:Huset
Wittelsbach Kategori:Karoliner Kategori:Alumner från Uppsala universitet
Kategori:Artiklar med släktträd Kategori:Personer i Sverige under 1600-talet
Kategori:Personer i Sverige under 1700-talet Kategori:Gravsatta i
Riddarholmskyrkan